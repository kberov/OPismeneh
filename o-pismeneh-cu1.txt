О письменьхъ чрьнориꙁьца храбра

1. Прѣжде оубо словѣне не имѣахѫ писменъ· нъ чрьтами и рѣꙁами чьтаахѫ и гатаахѫ· погани сѫще· крьстивъше же сѧ· римьскъіими и грьчьскъіими писменъі· нѫждаахѫ сѧ пьсати словѣньскѫ рѣчь без оустроениѣ· нъ како можетъ сѧ пьсати добрѣ· грьчьскъіими писменъі· богъ или животъ· или ꙃѣло· или дѣание· или црькъі· или чьловѣкъ· или широта· или широта· или щедротъі· или ѣдь· или ѫдоу· или юность· или ѧꙁъікъ· и ина подбьна симъ· и тако бъішѧ мънога лѣта·

2. По томь же чьловѣколюбьць богъ· строѧи вьсѣ· и не оставлѣѧ чьловѣча рода без раꙁоума· нъ въсѧ къ раꙁоумоу приводѧ и спасению· помиловавъ родъ славѣньскъ· посъла имъ константина философа· нарицаемаего курила· мѫжа праведьна и истиньна· и сътвори имъ· л҃· писмена и· и҃· ова оубо по чиноу грьчьскъіихъ писменъ· ова же по словѣньцѣи рѣчи·

отъ прьваего же начьнъ по грьчьскоу· 3. они оубо алфа· а сь аꙁъ· отъ· а· зачѧтъ обое· и ꙗкоже они· подобльше сѧ жидовьскъіимъ писменемъ сътворишѧ· тако и сь грьчьскъіимъ· 4. жидове бо прьвое писмѧ имѫтъ алефъ· еже сѧ съкаꙁаетъ оучение· съврашаѭще въводимоу дѣтищю· и глаголѭще· оучи сѧ· еже естъ алефъ· и грьци· подобѧще сѧ томоу алфа рѣшѧ· и съподоби сѧ речение съкаꙁаниꙗ жидовьска грьчьскоу ѧꙁъікоу· да речетъ дѣтищюу въ оучениꙗ мѣста· ищи· алфа бо· ищи сѧ речетъ грьчьскъіимь ѧꙁъікомь· 5. тѣмь бо подобѧ сѧ свѧтъіи курилъ· сътвори прьвое писмѧ· аꙁъ· нъ ꙗко и прьвоемоу писмени· аꙁъ· и отъ бога даноу родоу словѣньскоу· на оутврьстие оустъ· оучѧщиимъ сѧ боукъвамъ· великомь раꙁдвижениемь оустъ въꙁгласитъ сѧ· а она писмена маломь раꙁдвижениемь оустъ· въꙁгласѧтъ сѧ и исповѣдѧтъ сѧ·

6. Се же сѫтъ писмена словѣньска· сице ꙗ подобаетъ писати и глашати· а· б· в· г· д· е· ж· ꙃ· ꙁ· і· и· ꙉ· к· л· м· н · о · п · р · с · т · у· ф· х· ѡ· пѣ· ц· ч· ш· ъ· щ· ь· ї··х·· ѣ··ѭ·· ю· ѧ [1] · отъ сихъ сѫтъ· к͠д· подобьна грьчьскъіимъ писменемъ· сѫтъ же си· а в г д е ꙁ и і (ї) к л м н о п р с т у ф х ѡ· и пѣ· хлъ· тъ· а· д͠і· по словѣньскоу ѧꙁъікоу· си· б ж ꙃ ꙉ ц ч ш ъ щ ь ѣ ѭ ю ѧ·

7. дроуꙃии же глаголѭтъ· по чьто естъ· л͠и· писменъ сътворилъ· а можетъ сѧ и мьньшимь того пьсати· ѣкоже и грьци· к͠д· писменъі пишѫтъ· а не вѣдѧтъ колицѣмь пишѫтъ грьци· естъ бо оубо· к͠д· писменъ· нъ не наплънѣѭтъ сѧ тѣми кънигъі· и приложили сѫтъ дъвогласьнъіихъ· а͠і· и въ чисменехъ же· г҃· ѕ҃е· и· ч҃е· и· ц҃е· и съберѫтъ сѧ ихъ· л͠и· тѣмьже и томоу подобию· и въ тъжде обраꙁъ· сътвори свѧтъіи курилъ· л͠и· писменъ·

8. Дроуꙃии же глаголѭтъ· чьсомоу сѫтъ словѣньскъі кънигъі· ни тѣхъ бо естъ богъ сътворилъ· ни ти ангели· ни сѫтъ иждеконьнъі· ѣко жидовьскъі· и римьскъі· и елиньскъі· еже отъ кона сѫтъ· и приѧтъі сѫтъ богомь·

а дроуꙃии мьнѧтъ· ѣко богъ самъ естъ сътворилъ писмена· и не вѣдѧтъ сѧ· чьто глаголѭтъ окаѣньнии· ꙗко· г҃· ми· ѧꙁъікъі естъ богъ повелѣлъ кънигамъ бъіти· ꙗкоже въ еванг҄елии пишетъ· и бѣ дъска написана· жидовьскъі· и римьскъі· и елиньскъі· а словѣньскъі нѣстъ тоу· тѣмьже не сѫтъ словѣньскъі кънигъі отъ бога·

къ тѣмъ чьто глаголемъ· или чьто речемъ къ тацѣмъ беꙁоумьнъіимъ· обаче речемъ отъ словѣньскъіихъ кънигъ· ѣкоже наоучихомъ сѧ· ꙗко вьсѣ по рѧдоу бъіваѭтъ отъ бога· а не иногдоѭ· 9. Нѣстъ бо богъ сътворилъ жидовьска ѧꙁъіка прѣжде· ни римьска· ни елиньска· нъ сурьскъ· имьже и адамъ глагола· и отъ адама до потопа· и отъ потопа· доньдеже богъ раꙁдѣли ѧꙁъікъі· при стлъпотворении· ꙗкоже пишетъ· раꙁмѣшеномъ же бъівъшемъ ѧꙁъікомъ·

и ꙗкоже сѧ ѧꙁъіци размѣсишѧ· тако и нрави· и объічаи· и оустави· и ꙁакони· и хъітрости на ѧзъікъі· егупьтомъ оубо ꙁемлемѣрение· а персомъ· и халдѣомъ· и асурѣомъ· ꙃвѣꙁдочьтение· влъшьвение· врачевание· чарование· и вьсѣ хъітрость чьловѣча· жидомъ же свѧтъіѧ кънигъі· въ нихъже естъ писано· ѣко богъ сътвори небо и ꙁемлѭ· и вьсѣ ѣже на нею· и чловѣка· и вьсѣ по рѧдоу· ꙗкоже пишетъ· а елиномъ граматик҄иꙗ· риторикиꙗ· и философиꙗ·

10. Нъ прѣжде сего елини не имѣахѫ своимь ѧꙁъікомь писменъ· нъ финичьскъіими писменъі писаахѫ своѭ си рѣчь· и тако бъішѧ мънога лѣта· паламидъ же послѣжде пришьдъ· начьнъ отъ алфъі и витъі· ѕ͠і· писменъ тъкъмо елиномъ обрѣте· приложи же имъ кадъмъ милисии писмена· г҃· тѣмьже мънога лѣта· ѳ͠і· писменъ писаахѫ· по томьже симонидъ обрѣтъ приложи· дъвѣ писмени· епихарии же съкаꙁатель три писмена обрѣте· и събьра сѧ ихъ· к͠д· по мъноꙃѣхъ же лѣтѣхъ· дионусии граматикъ· ѕ҃· дъвогласьнъіихъ обрѣте· по томьже дроугъіи· е҃· и дроугъіи· г҃· чисменитаꙗ· и тако мъноꙃи мъногъіими лѣтъі· едъва събьрашѧ· л͠и· писменъ·

11. по томьже мъногомъ лѣтомъ мъногомъ лѣтомъ минѫвъшемъ· божиемь повелѣниемь· обрѣте сѧ· о҃· мѫжь· иже прѣложишѧ отъ жидовьска ѧꙁъіка· на грьчьскъіи ѧꙁъікъ· 12. а словѣньскъі кънигъі· единъ свѧтъіи константинъ· нарицаемъіи курилъ· и писмена сътвори и кънигъ прѣложи· въ малѣхъ лѣтѣхъ· а они мъноꙃи мъногъі лѣтъі· ꙁ҃· ихъ писмена оустроишѧ· а· о҃· прѣложение· тѣмьже словѣньска писмена свѧтѣиша сѫтъ и чьстьнѣиша· свѧтъ бо мѫжь сътворилъ ꙗ естъ· а грьчьска елини погани·

14. Аще ли къто речетъ· ꙗко нѣстъ оустроилъ добрѣ· понеже сѧ постраꙗѭтъ и еще· отъвѣтъ речемъ симъ· и грьчьскъі такожде мъногашьдъі сѫтъ постраꙗли· акула и симахъ и по томь и ини мъноꙃи· оудобѣе бо естъ послѣжде потворити· неже прьвое сътворити·

Аще бо въпросиши кънигъчиѧ грьчьскъіѧ глаголѧ· къто въі естъ писмена сътворилъ· или кънигъі прѣложилъ· или въ кое врѣмѧ· то рѣдъци отъ нихъ вѣдѧтъ· аще ли въпросиши словѣньскъіѧ боукарѧ глаголѧ· къто въі писмена сътворилъ или кънигъі прѣложилъ· то вьси вѣдѧтъ· и отъвѣщавъше рекѫтъ· константинъ философъ· нарицаемъіи курилъ· тъ нъі писмена сътвори и кънигъі прѣложи· и меѳодии братъ его· сѫтъ бо еще живъі· иже сѫтъ видѣли ꙗ·

и аще въпросиши въ кое врѣмѧ· то вѣдѧтъ и рекѫтъ· ꙗко въ врѣмена михаила цѣсарѣ грьчьска· и бориса кънѧꙃѣ блъгарьска· и растица кънѧꙃѣ моравьска· и коцьлѣ кънѧꙃѣ блатьньска· въ лѣто от съꙁьданиꙗ мира· ҂ѕ҃т҃ѯ҃г҃·

15. Сѫтъ же и ини отъвѣти· ѧже речемъ· а нъінѣ нѣстъ врѣмѧ· такъ раꙁоумъ· братие· богъ естъ далъ словѣномъ· емоуже слава· и чьсть· и дрьжава· и покланѣние· нъінѣ и присно· и въ бесконьчьнъіѧ вѣкъі· аминъ : —

Бележки
Източник: <a target="_blank" href="https://www.academia.edu/search?q=Старобългарска читанка&utf8=✓">https://www.academia.edu/search?q=Старобългарска читанка&utf8=✓</a>
Този теѯт е извлечен ѿ „Старобългарска читанка (Littera et Lingua Series Dissertationes 11)”, Част първа – Текстове . Единствената промяна, която си позволих, е в разделянето на цѣлини за целите на това изданѥ и лесно съпоставяне с преводите и моя набор. Номерацията на цѣлините ѿ източника запазих, за да се видят разликите в разделянето. Не съм заменял „оу” с „ѹ”, както и „у” с „ѵ”, тъй като, както ме увери съставителят на читанката проф. Андрей  Бояджѥв, научната общност е решила да не ползва лигатурата „ѹ”, а „ѵ” е синоним на „у”. Примери: „кѵрилъ”, „сѵрьскъ”
Заглавие: Старобългарска читанка (Littera et Lingua Series Dissertationes 11)
Автор: © 2016, Андрей Бояджиев
ISSN: 1314-3352
Издател: © 2016, Факултет по славянски филологии, Софийски университет „Св, Климент
Охридски“.
Редактор: Радостина Велева
Creative Commons License
Черноризец Храбър. За буквите
Обзор: Петканова 1984; Грашева 2003; Петканова 2003; Стойкова 2008.
Издания: Куев 1967; Джамбелука-Коссова 1980 (с реконструкция); Veder 1999 (с реконструкция)
Превод: Динеков, Куев, Петканова 1974: 96–102.
Текстът тук е реконструиран според най-архаичните текстове, като се имат предвид реконструкциите на Алда Джамбелука-Коссова и Уилям Федер.
1. ⰰ · ⰱ · ⰲ · ⰳ · ⰴ · ⰵ · ⰶ · ⰷ · ⰸ · ⰹ · ⰻ · ⰼ · ⰽ · ⰾ · ⰿ · ⱀ · ⱁ · ⱂ · ⱃ · ⱄ · ⱅ · ⱛ · ⱇ · ⱒ · ⱉ · ⱊ · ⱌ · ⱍ · ⱎ · ⱏ · ⱋ ·
ⰺ · ⱐ · ⱈ · ⱑ · ⱖ · ⱓ · ⱔ
